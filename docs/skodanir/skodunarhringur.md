# Skoðunarhringur á skipum

::: info 
Í þessum kafla verður fjallað um breytingu í utanumhaldi á skoðunum skipa með tilkomu nýju skipaskrárinnar. Hin raunverulega breyting felst í því, að ekki verður hægt lengur að hliðra skoðunum til í gegnum framlengingar eða endurskoðanir. Þannig skulu þá fara fram tiltekinn fjöldi skoðana yfir 5 ára tímabil.  Skoðanirnar verða mis yfirgripsmiklar eftir því hvar skipið er statt í skoðunarhringnum.  Stærsta skoðunin er í upphafi skoðunarhrings og er þá talað um **endurnýjunarskoðun (R)**.  Næst stærst er milliskoðunin (I) en hún fer fram á ári 2 eða 3.  Árlega skoðunin (A) fer fram á ári 2 og 4.  Þetta er í samræmi við reglugerð nr. 1017/2003 um skoðanir skipa.

:::

## Breytt fyrirkomulag skoðana
Með reglugerð um skoðanir á skipum og búnaði þeirra, nr. 1017/2003, var innleitt skoðunarfyrirkomulag fyrir skip sem byggir á skoðunarhringjum. 
Skoðunarhringir virka þannig, að allar skoðanir skips skulu vera framkvæmdar miðað við tiltekna dagsetningu ár hvert, sem kallast afmælisdagsetning. Svigrúmið sem útgerðarmenn hafa til að framkvæma þessar skoðanir á skipum sínum, er venjulegast ±3 mánuðir miðað við þessa dagsetningu og er þá talað um **“skoðunarglugga”**. 

Skoðunarfyrirkomulagið sem hér um ræðir á rætur að rekja t.d. til SOLAS sáttmálans um kaupskip í millilandasiglingum og Höfðaborgar samkomulagsins við Torremolinos bókunina um fiskiskip.

Í grundvallaratriðum virkar kerfið þannig að t.d. nýtt skip, byrjar í 5 ára skoðunarhring (60 mánuðir) með því að allar skoðanir eru framkvæmdar. Hér er talað um upphaf skoðunarhrings. Þegar öllum skoðunum er lokið fá flest skip yfir 15 m útgefið öryggisskírteini með 5 ára gildistíma, sem árita þarf árlega eftir að viðeigandi skoðunum hefur verið lokið á fullnægjandi hátt. Öryggisskírteinið er með útgáfudagsetningu og gildir til dagsetningu. Dagsetning (dagur og mánuður) gildir til kallast afmælisdagsetning skoðunarhrings / öryggisskírteinis. Þetta er sú dagsetning (dagur og mánuður) þegar skoðunarhring lýkur (lok skoðunarhrings, sem er þá einnig upphaf á nýjum skoðunarhring) þ.e. 5 árum eftir að hringurinn hófst.

Skip undir 15 m fá ekki öryggisskírteini eins og staðan er í dag, en að sama skapi er talað um upphaf skoðunarhrings og afmælisdagsetningu skoðunarhrings fyrir þessi skip (lok skoðunarhrings). 

Ef skoðanir eru ekki framkvæmdar innan skoðunarglugga þá fellur viðkomandi skírteini úr gildi sjálfkrafa, sem skoðunin tilheyrir.


## Að staðsetja skip í 5 ára skoðunarhring

Þegar staða skipa í dag samkvæmt skipaskrá er borin saman við þetta skoðunarfyrirkomulag kemur í ljós að í sumum tilfellum mun flutningur á milli kerfa ekki alltaf ganga alveg snurðulaust fyrir sig. Hér er átt við að í sumum tilfellum hafa skoðanir á skipum verið framkvæmdar nokkuð dreift yfir árið, t.d. vélbúnaður verið skoðaður í janúar, búnaður í ágúst, bolur í mars og því ekki alltaf auðvelt að staðsetja skip í nýju skoðunarkerfi og ákvarða afmælisdagsetningu.

Afmælisdagsetningu skips mun ákvarðast af gildistíma öxulskoðunar til samræmis við ákvæði í reglugerð nr. 1017/2003 um skoðanir skipa.

Útgangspunkturinn við að staðsetja skip í nýju kerfi, er að öxulskoðun, þykktarmæling (þar sem hún á við) og bolskoðun eru framkvæmdar meðan skipið er í slipp og því í meirihluta tilfella framkvæmdar á sama tíma. Í mörgum tilvikum framkvæmast búnaður og vél einnig í sama mánuði þó það sé ekki algilt.  Jafnframt, þá skulu allar skoðanir framkvæmdar í upphafi skoðunarhrings og öxull, þykktarmæling (þar sem hún á við) framkvæmast einu sinni í skoðunarhringnum.  Gildis dagsetning öxulskoðunar (gildir til), mun ákvarða lok skoðunarhrings og því upphaf hans.

 Í þeim tilfellum þar sem ekki gengur jafn auðveldlega að staðsetja skip mun Samgöngustofa hafa samráð við  útgerðir skipanna.


 ## Skoðunarhringur, 5 ára

 Skoðanirnar eru þannig mis ítarlegar eftir því hvar er skipið er statt í skoðunarhringnum.  Í upphafi skoðunarhrings fer fram 5 ára endurnýjunarskoðun (e. renewal), sem er sú skoðun sem er stærst í umfangi.  Á ári 1 og 4 fer fram árleg skoðun (e. annual), en hún er minnst í umfangi.  Á ári 2 eða 3 fer fram milliskoðun (e. intermediate).  Ef milliskoðun fer fram á ári 2 þá skal fara fram árleg skoðun á ári 3 og öfugt.  

Bolskoðun verður í raun árlega skoðun í 5 ára hring og þá er um að ræða skoðun ofan sjólínu.  Endurnýjunarskoðunin, sem er stærst í umfangi fer fram á 5 ára fresti eins og áður segir.

Botn skipsins (neðan sjólínu) skal skoðast tvisvar yfir 5 ára skoðunarhringinn með mest 36 mánaða millibili og kallast sú skoðun Botnskoðun.  Í botnskoðuninni skal alltaf mæla rýmdir í öxlum og stýri. 
Botnskoðun skal alltaf fara fram sem hluti af 5 ára endurnýjunarskoðuninni.  Þá skal þykktarmæling einnig fara fram í 5 ára endurnýjunar skoðun sem og öxul- og stýrisskoðun.  

Botnskoðun, sem hluti af 5 ára endurnýjunarskoðun má í raun framkvæmast frá og með 4 árlegu skoðuninni til og með 5 ára endurnýjunarskoðuninni.

Skútan reiknar út skoðunarglugga fyrir botnskoðun ásamt öxul- og stýrisskoðun birtast hann myndrænt undir viðkomandi öryggisskírteini.
